---
title: "Resposta de Sant Cugat amb Palestina a Carme Ardid"
meta_title: "Resposta de Sant Cugat amb Palestina a Carme Ardid"
description: "Resposta del col·lectiu \"Famílies de Sant Cugat amb Palestina\" a l'entrevista el Tot Sant Cugat va fer a la regidora d'educació Carme Ardid, el 6 de setembre de 2024"
date: 2024-09-12T08:00:00Z
image: "images/el_silenci_no_fa_pau.jpg"
image_title: ""
categories: ["Escoles"]
author: "Famílies de Sant Cugat amb Palestina"
tags: ["Sant Cugat"]
draft: false
summary: "Bernat Bella va entrevistar la regidora d’educació, Carme Ardid, al Tot Sant Cugat el passat 6 de setembre1, fins a 4 vegades el periodista va preguntar sobre Palestina, i fins a 4 vegades la regidora es va negar a respondre. “Ara no toca”, deia, “no és un titular d’aquest any”, “aquesta pregunta no té sentit en aquest moment”, insistia..."
---

A l’entrevista que va fer Bernat Bella a la regidora d’educació, Carme Ardid, al Tot Sant Cugat el passat 6 de setembre1, fins a 4 vegades el periodista va preguntar sobre Palestina i la polèmica del curs passat per la carta que ella va enviar a les escoles donant instruccions sobre com havien de tractar el tema. I fins a 4 vegades la regidora es va negar a respondre. “Ara no toca”, deia, “no és un titular d’aquest any”, “aquesta pregunta no té sentit en aquest moment”, insistia...

Quan tocarà, segons la regidora Carme Ardid, parlar de Palestina?

Potser d’aquí a trenta anys, quan totes les palestines i palestins hagin estat exterminats o expulsats de Palestina i un director esquerranós de Hollywood, després d’haver llegit algun llibre, en faci una pel·lícula que amb catarsi lacrimògena ens alliberi de la culpa?

O potser ni així. Potser no hi haurà ni pel·lícula, ni en sentirem mai cap, de culpa, tot i que la Unió Europea sigui el segon proveïdor d’armes a Israel, només per darrere dels EEUU. Per què hauríem de sentir cap culpa? Per la mort d’uns quants milers de xiquetes i xiquets? Per unes quantes desenes de milers més ferits, mutilats o traumatitzats de per vida? La majoria de morts són musulmans, i amb la pell certament una mica més fosca que la gent que realment mereix la nostra commoguda solidaritat, oi Carme? I si no, sempre podem dir que la culpa és de Hamàs.

> La majoria de morts són musulmans, i amb la pell certament una mica més fosca que la gent que realment mereix la nostra commoguda solidaritat, oi Carme?

I Carme, tu que decideixes quan toca i quan no toca parlar de les coses: quan tocarà parlar de drets humans? De dret internacional? De la convenció de Ginebra? Podrem parlar en algun moment de tortures a les presons?

A la Knesset, la cambra legislativa d’Israel, debaten obertament sobre la legitimitat de torturar i violar presoners palestins “introduint-los una vara pel recte”2, però nosaltres hem de despenjar una reproducció del Guernika amb els colors de la bandera palestina d’una escola3 per no ferir sensibilitats? Va així, la cosa?

I de genocidis? Podem parlar de genocidis? O només d’alguns? És una paraula massa grossa? O potser depèn de qui en sigui la víctima? Potser el que passa és que només se n’ha de parlar en passat, per no incomodar els genocides en la seva dura i penosa tasca, que la deshumanització, l’extermini i l’expulsió d’un poble de la seva terra no són fàcils de portar a terme: sabem que cal planificació i organització, voluntat, aliats, i molts recursos. En tot cas, sembla que “genocidi” només és pot dir en passat, un cop consumat, mai en present per denunciar-lo, evitar-lo, autrar-lo.

A Israel, en canvi, en parlen també força obertament, de genocidi, per exemple a “Two Nice Jewish Guys”, un dels podcasts més escoltats d’Israel, un dels locutors afirmà sense cap mena de rubor que “si em donessis un botó per esborrar Gaza, amb el que cap ésser viu de Gaza continués amb vida demà, el pitjaria en un segon”4. I això només és una petita mostra. Les crides a l’extermini, fins i tot amb referències bíbliques, s’han anat repetint incansablement, gairebé al mateix ritme que les explosions, fins al punt que ja és materialment impossible comptar els morts. Però bé, algú estava comptant?

Saps que hi ha oberta una causa per genocidi a la Cort Internacional de Justícia? Saps que ha dictat en repetides ocasions mesures cautelars que Israel, gràcies a la impunitat que li proporcionen els seus aliats, ha incomplert sistemàticament?5 Per si encara et queda algun dubte, tens al teu abast una base de dades amb més de cinc-centes incitacions al genocidi per part d’alts càrrecs del govern, de l’exèrcit, i de legisladors d’Israel6. Perquè a Israel en parlen ben obertament, de genocidi, i amb tanta naturalitat que fins i tot els seus soldats es vanten a les xarxes socials dels crims de guerra que cometen 7. Però a Sant Cugat no en podem parlar, i no ens podem solidaritzar amb les víctimes d’aquests crims, no toca.

> Nosaltres, amb elles i ells, et recordarem que sí, que malgrat tot,i a pesar dels esforços d’Israel i dels seus còmplices, Palestina i el Poble Palestí existeixen i seguiran existint.

Saps que segons estimacions de les Nacions Unides el 84% de les escoles de Gaza han sigut danyades o totalment destruïdes? , i que vora sis-centes mil criatures no poden anar a l’escola des de fa un any? És clar que no les saps, aquestes coses, i per això t’atreveixes a dir al periodista que t’entrevista que les seves preguntes no tenen sentit. Perquè això no toca. No toca parlar-ne, no toca escoltar ni llegir-ne res, no toca ni tocarà mai, perquè per tu no existeixen ni Palestina, ni les seves criatures, ni la seva gent. Nosaltres, amb elles i ells, et recordarem que sí, que malgrat tot,i a pesar dels esforços d’Israel i dels seus còmplices, Palestina i el Poble Palestí existeixen i seguiran existint.

Famílies de Sant Cugat amb Palestina
