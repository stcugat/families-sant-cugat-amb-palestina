---
title: "Els mil usos de l'odi"
meta_title: "Els mil usos de l'odi"
description: "Article del col·lectiu Sant Cugat amb Palestina sobre l'ús de l'odi com a eina de control i manipulació social i política"
date: 2024-07-10T08:00:00Z
image: "images/Vladdo-Discurs-d-odi.jpg"
image_title: "Vladdo - El discurso del odio - https://gazeta.gt/64271/"
categories: [""]
author: "Sant Cugat amb Palestina"
tags: ["Feixisme", "Xenofòbia"]
draft: false
summary: "L’odi, per a alguns, és increïblement útil, dúctil i versàtil. A moltes persones ens
          fa angúnia, ens neguiteja, no el volem a les nostres vides ni a les nostres comunitats,
          i el trobem dur, fred i estèril. Però està clar que hi ha gent que gaudeix inflant-lo
          i dirigint-lo, i que saben treure’n profit."
---

L’odi, per a alguns, és increïblement útil, dúctil i versàtil. A moltes persones –m’agradaria pensar que a la majoria– ens fa angúnia, ens neguiteja, no el volem a les nostres vides ni a les nostres comunitats, i el trobem dur, fred i estèril. Però està clar que hi ha gent que gaudeix inflant-lo i dirigint-lo, i que saben treure’n profit.

I és que sí, per les mans que hi estan avesades i saben treballar-lo, l’odi és útil, dúctil i versàtil, i els permet d’arribar de manera relativament ràpida a uns objectius que d’altra manera els serien segurament inaccessibles. Tenen molta ambició i molt pocs escrúpols, i sovint van amb presses.

L’odi serveix per desviar la frustració de vides tristes i miserables, o en tot cas insatisfetes i espantades, cap a un “enemic” més feble –i atenció, molt important, clarament identificable– a qui s’assenyala com culpable de tots els mals i tots els greuges. L’ase dels cops. El boc expiatori a qui encolomar fins i tot els efectes de la pròpia ineptitud i incompetència.

Serveix per anul·lar la raó. Ni que sigui per economia de temps; odiar és, de lluny, molt més fàcil i accessible, en qualsevol moment del dia, que reflexionar. I si no hi ha manca de temps, ens l’inventem: sempre podem dir que el perill és imminent, que la invasió ja està en marxa, que odiar és urgent.

Serveix per aglutinar i eliminar desigs de dissidència de manera preventiva, donant exemple, mostrant clarament què significa “nosaltres” i qui son “els altres”, i què implica ser considerat com a “altre”. Com amb els abusananos a l’escola, la majoria del grup farà el que calgui per no passar a ser l’odiat. Callarà, o si cal odiar per no ser odiat, odiarà o ho farà veure (que pel cas és el mateix).

> L’odi, a escala industrial, és el substrat perfecte on cultivar el consens per a cometre atrocitats contra els odiats

L’odi, a escala industrial, és el substrat perfecte on cultivar el consens per a cometre atrocitats contra els odiats. És usat per dirigents sociòpates i sanguinaris per deshumanitzar l’altre, i així, justificar-ne l’extermini o el patiment sense límits, saltant-se totes les normes legals, ètiques i morals.

Fa uns anys, al nostre entorn, estava molt de moda odiar els jueus, els maçons, i els “rojos”. Ara sembla que està funcionant més l’odi contra tot allò que soni a Islam, a àrab, a musulmà. Però si cal odiarem els xinesos, els russos, o tots els immigrants... cap on l’onada d’odi del moment ens empenyi. L’odi és el mateix, l’utilitzen els mateixos, i ja sabem on porta.

I sí, clar, també estem parlant de Palestina, i de com ara, gràcies a l’odi, els criminals de guerra poden pujar fotografies i vídeos dels seus crims a les xarxes socials i vantar-se’n. I de com ara, els que fa uns anys ens atemorien amb el terrible “complot judeo-masónico”, ara es fotografien amb el primer ministre d’Israel, perquè l’odi és dúctil. Tenim la paradoxa que Julian Assange ha sigut alliberat en el moment en el que fer el que va fer –exposar crims de guerra– ja ho poden fer els mateixos criminals amb total impunitat (de moment).

I què hi podem fer? D’entrada, com a mínim, desemmascarar els estafadors covards que especulen amb l’odi a casa nostra. S’assemblen molt al típic “curandero” dels westerns que ven un elixir miraculós que ho cura tot. Parlem, sí, d’Aliança Catalana, Vox, o el grupuscle nazi-feixista de torn, però com l’odi és barat, ràpid i simple, és fàcil que d’altres es vegin temptats d’utilitzar-lo. A partir d’aquí: organització, creativitat, ràbia, amor, autodefensa, lluita veïnal, construir i cultivar comunitats, solidaritat, plantar cara i també protegir-nos, ...

... i recordar sempre que aquest odi que escampen fa pudor de destrucció i de mort.
