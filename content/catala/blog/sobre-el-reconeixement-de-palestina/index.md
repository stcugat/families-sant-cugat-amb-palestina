---
title: "Sobre el reconeixement de Palestina"
meta_title: "Sobre el reconeixement de Palestina"
description: "Posició del col·lectiu Sant Cugat amb Palestina sobre l'anunci del govern espanyol de reconèixer Palestina com a estat"
date: 2024-06-05T08:00:00+02:00
image: "images/un_and_palestine_flags.jpg"
categories: ["Internacional"]
author: Sant Cugat amb Palestina
draft: false
summary: "El dia 22 de maig, Pedro Sánchez anunciava que l’estat espanyol, juntament amb Irlanda
          i Noruega, reconeixerien oficialment l’estat de Palestina. El dimarts següent es decidia
          oficialment al Consell de Ministres de Madrid..."
---

*(article originamlment publicat a [El Cugatenc](https://www.elcugatenc.cat/opinio/96148/sobre-el-reconeixement-de-palestina) el 5 de juny de 2024)*

El dia 22 de maig, Pedro Sánchez anunciava que l’estat espanyol, juntament amb Irlanda i Noruega, reconeixerien oficialment l’estat de Palestina. El dimarts següent es decidia oficialment al Consell de Ministres de Madrid.

“És una anècdota. Positiva, però una anècdota”, comentava una companya de ‘Sant Cugat amb Palestina’. I aquest és una mica el sentiment general entre les que portem temps lluitant contra l’ocupació i l’apartheid, i ara el genocidi, que imposa l’estat israelià. Per a la població palestina sota les bombes, per a la població ocupada i sotmesa a la violència colonial i de les forces d’ocupació, per a les famílies separades i destruïdes, per als infants traumatitzats i mutilats, aquest gest és tan sols això, un gest.

> Palestina encara té només estatus d’observador permanent a les NNUU, sense capacitat de vot, perquè els Estats Units en veten el reconeixement ple des del seu lloc permanent al Consell de Seguretat.

Els tres països europeus s’uneixen als 142 països que ja reconeixen Palestina com a estat. Però tot i el reconeixement de la majoria de països del món, Palestina encara té només estatus d’observador permanent a les NNUU, sense capacitat de vot, perquè els Estats Units en veten el reconeixement ple des del seu lloc permanent al Consell de Seguretat.

A més, aquest ‘valent gest’ de Pedro Sánchez, però, comporta tres perills que val la pena tenir en compte:

1 - El missatge de reconeixement porta associat la fictícia ‘solució dels dos estats’. Segons aquest mite, tan sols caldria dividir el territori i proposar-se viure en bon veïnatge. Aquest mite es basa en la falsa idea d’una guerra entre Israel i Palestina. El que s’està vivint a Palestina és la màxima expressió de la violència colonial que lsrael ha exercit sobre la població autòctona des d’abans i tot de la proclamació de l’estat d’Israel l’any 1948. Només que ara, sobre la Franja de Gaza es desfermen els somnis més foscos d’aniquilació de tot un poble criminalitzat i deshumanitzat durant dècades de propaganda i adoctrinament sionistes. La solució dels dos estats és inviable donat el control d’Israel sobre més del 50% de Cisjordània, el genocidi i destrucció de la Franja de Gaza i els milions de població refugiada que ha estat expulsada de la Palestina històrica al llarg dels anys. I sobretot és inviable perquè l’estat d’Israel és, en els seus orígens, arrels i desenvolupament, un projecte colonial d’assentament, que se sustenta sobre la substitució demogràfica de la població nativa.

A això es refereix l’historiador israelià Ilan Pappé quan considera improbable la solució dels dos estats: “La pau no és una qüestió de canvi demogràfic, ni de redibuixar els mapes” la pau només serà possible amb l’eliminació de [la ideologia racista i les polítiques d’apartheid]”. I la majoria de palestines hi estan d’acord. Com explicava l’activista, metge i polític Mustafa Barghouti aquesta setmana des de Barcelona, l’aposta hauria de ser “viure junts en un sol estat democràtic”.

> La pau no és una qüestió de canvi demogràfic, ni de redibuixar els mapes. la pau només serà possible amb l’eliminació de la ideologia racista i les polítiques d’apartheid

2 – El segon perill, és que el reconeixement ens pot distreure del que realment cal fer, de les altres accions valentes que s’han de prendre si Europa, i el govern espanyol, realment creuen en els drets humans i en les normes internacionals dels que els mateixos estats occidentals es vanten.

Davant d’un genocidi i els crims de guerra, si realment creu en un estat palestí, el govern espanyol hauria d’afegir-se a la causa sudafricana a la Cort Internacional de Justícia, màxim òrgan judicial de les Nacions Unides. Hauria de trencar relacions amb l’Estat d’Israel. Hauria d’aturar immediatament autoritzacions de venda, compra, inversió en armament i tecnologies de doble ús, i imposar mesures contra autoritats o empreses que ho fan. El govern espanyol hauria de treballar per a imposar sancions militars i econòmiques des de totes les instàncies: també des de la UE i des de NNUU.

3 – Finalment, hi ha el perill que el reconeixement desactivi la lluita al carrer. Que pensem que, des d’aquí, ja hem fet tot el que podíem fer. Però és la mobilització i la solidaritat, precisament, la que està fent moure posicions. No tenim Biden, però tenim un govern que, fins que activistes atentes no va denunciar que seguia venent armes, feien veure que ja n’havien aturat el comerç. Tenim una Generalitat que segueix promocionant les relacions econòmiques i empresarials a Israel a través de la seva oficina d’ACCIÓ a Tel Aviv. Tenim universitats com la UAB que mentre queien les bombes sobre Gaza ensabonava la Universitat de Tel Aviv (link), assegurant que seguirien mantenint intercanvi d’estudiants.

Nosaltres tenim la indignació, tenim el carrer i tenim les acampades, i tenim la campanya noviolenta de Boicot, Desinversions i Sancions, i ens hem de seguir mobilitzant per aturar el genocidi i per promoure una pau justa de veritat.
