---
title: "Carta oberta a la comunitat educativa de Sant Cugat del Vallès"
meta_title: "Carta oberta a la comunitat educativa de Sant Cugat del Vallès"
description: "Carta oberta des de famílies de Sant Cugat amb Palestina adreçada als equips directius, AFAs
              i a la comunitat educativa de Sant Cugat del Vallès en general"
date: 2024-05-01T05:00:00Z
image: "images/palestina_turu_kit_educacio_caratula.jpg"
categories: ["Escoles"]
author: "Famílies de St Cugat amb Palestina"
tags: ["Censura", "Sant Cugat"]
draft: false
summary: "Fomentar l’esperit crític, i els valors com la solidaritat i l’empatia o la consciència
          social no són frases per fer bonic en els projectes educatius dels centres, és el moment
          de demostrar que ens creiem el paper fonamental de l’educació pública en la construcció
          d’una societat més justa i democràtica."
---

Adrecem aquesta carta oberta als equips directius de les escoles i instituts de Sant Cugat del Vallès, a les associacions de famílies d'alumnes i als consells escolars, i en general a tota la comunitat educativa.

El dia 17 de novembre de l’any passat (2023) vam veure com en algunes escoles de la nostra ciutat se censuraven concentracions on s'exigia un alto el foc, aturar el genocidi a Gaza, i posar fi al comerç d'armes amb Israel. Pocs dies més tard, la regidora d’Educació, Carme Ardid, va enviar un correu electrònic a l'escola Pins del Vallès on demanava que es despengés un mural que replicava el Guernica de Picasso amb els colors de la bandera Palestina.

Des d'aquell 17 de novembre han passat moltes coses…

La destrucció no s'ha aturat. Els assassinats massius de civils innocents continuen. Les xifres obscenes de morts, ferits i desapareguts queden obsoletes cada dia, tot i que algunes xifres es mantenen força estables: al voltant del 20% de persones assassinades són menors de 10 anys, un altre 20% entre 10 i 19 anys; en total, ens trobem que quasi la meitat de les víctimes són infants o joves menors d’edat. Ens diuen que són danys col·laterals, o pitjor, escuts humans.

> Un de cada tres infants a Gaza pateix desnutrició severa. La situació és, ja des de fa temps, catastròfica, i lluny de millorar, les condicions de vida de les supervivents empitjoren dia a dia

L'exercit d'Israel rebenta barris, pobles i ciutats senceres. Res s'escapa; ni cases, ni escoles, ni hospitals i clíniques, ni botigues, ni llocs de culte, ni magatzems d’aliments, ni carreteres, ni cementiris, ni infraestructures de comunicacions, ni patrimoni històric i cultural, ni tan sols els arbres ..., res. Anorreament. A l’amenaça de morir destrossat en un bombardeig, cremat pel fòsfor blanc, o esclafat sota la runa, s’hi han afegit les malalties infeccioses i la fam forçada, la fam com a arma de guerra, que s’acarnissa de nou especialment en els més vulnerables: les criatures. Un de cada tres infants a Gaza pateix desnutrició severa. La situació és, ja des de fa temps, catastròfica, i lluny de millorar, les condicions de vida de les supervivents empitjoren dia a dia.

Des d'aquell 17 de novembre també ha passat que el Tribunal Internacional de Justícia de la Haia va dir que veia indicis de genocidi a Gaza per part d’Israel, i va ordenar que prengués, amb efecte immediat, totes les mesures en el seu poder per prevenir qualsevol acte que caigués sota la definició de la Convenció per a la Prevenció del Genocidi. També va ordenar a Israel que previngués i castigués l’incitament al genocidi a la franja i que hi permetés l’entrada d’ajut humanitari. L'estat d'Israel i les seves forces armades no només han ignorat aquestes ordres, sinó que han engegat una campanya per desacreditar i destruir l'Agència de les Nacions Unides per als Refugiats de Palestina al Pròxim Orient (UNRWA), un dels pocs salvavides que queden a la franja de Gaza i que proporciona assistència humanitària bàsica a centenars de milers de refugiats i desplaçats. Per sort, molts estats, tot i suspendre l’ajut en un primer moment, l’han restituït en veure que l’estat d’Israel no presentava cap prova de les seves acusacions.

El 25 de març, després de múltiples vetos per part dels EEUU, el Consell de Seguretat de Nacions Unides va aprovar una resolució ordenant l’alto el foc immediat durant el mes de Ramadà i que conduís a un alto el foc més llarg. Israel, com a resposta, continuà amb la seva campanya de mort i destrucció: execucions sumàries, tortures, destrucció total dels complexos hospitalaris Al Shifa a la ciutat de Gaza i Nasser a Khan Yunis, assassinat selectiu de cooperants internacionals, bombardejos arreu de la franja sobre les persones desplaçades que no tenen on fugir ni on refugiar-se, massacres en punts de recollida d’aliments…

Davant de tots aquests fets, moltes famílies de la ciutat ens hem organitzat per donar-hi una resposta local que s’ha materialitzat, entre altres accions, en la concentració del dia 17 de febrer a la Plaça Octavià, on vam pintar un Guernica com el que es va fer enretirar de l'escola Pins del Vallès, aquest cop a mida real, i també en la jornada solidària del 24 de febrer al Casino de La Floresta, amb taules rodones i xerrades, concerts, dinar popular. El pròxim 4 de maig, també, hem convocat una manifestació que començarà a les 12 h a la plaça de l’estació, i que acabarà a la plaça Octavià, on hi haurà una xerrada informativa i un dinar solidari.

> és el moment de demostrar que ens creiem el paper fonamental de l’educació pública en la construcció d’una societat més justa i democràtica

Us adrecem aquesta carta per demanar-vos que també vosaltres us posicioneu en la defensa dels drets humans, al costat de la humanitat més bàsica. Fomentar l’esperit crític, i els valors com la solidaritat i l’empatia o la consciència social no són frases per fer bonic en els projectes educatius dels centres, és el moment de demostrar que ens creiem el paper fonamental de l’educació pública en la construcció d’una societat més justa i democràtica.

Com podem restar en silenci, des de l’escola, davant de l’aniquilació completa del sistema educatiu de Gaza? De la destrucció total i absoluta de totes les condicions que fan possible la vida per milions de persones? És per por? És per la confusió? No ens importa prou? A nosaltres el que ens fa por és aquest silenci de la ciutadania i la complicitat dels nostres governs.
Si els governants es mostren impotents i incapaços d’emprendre cap mesura efectiva per aturar la brutal maquinària de matar d’Israel, nosaltres els hem de deixar ben clar que no en el nostre nom, que no ens representen, i que el que volem és que facin servir tota la seva influència per aturar tanta mort i destrucció, i evitar que es torni a repetir.

Cal que, com a comunitat educativa, ens posicionem com ja ho han fet Metges Sense Fronteres, UNICEF, Save The Children, Human Rights Watch, Oxfam, Amnistia Internacional, Reporters Sense Fronteres, Open Arms, Red Universitaria pro Palestina, la Cort Penal Internacional, el Consell de Seguretat i el Consell de Drets Humans de Nacions Unides, i un llarg etcètera d’organitzacions i institucions... És molt important que els infants i la gent jove de les nostres escoles i instituts vegin que no restem impassibles davant del Genocidi més documentat de la història. Que alcem la veu contra la deshumanització dels Palestins i Palestines; perquè cal que alcem la veu, denunciem i ens revoltem davant  la deshumanització i les campanyes d’odi contra qualsevol grup humà; tenim la responsabilitat de donar exemple, de demostrar que, com a societat, hem après algunes de les lliçons més dures de la història.

Us demanem que, lluny de ser una pedra més del mur de silenci que l'estat Israel pretén bastir per ocultar els seus crims, us adheriu a la crida de la societat civil organitzada i institucions d'arreu del món per aturar aquesta campanya de neteja ètnica i extermini. Qualsevol ajuda, qualsevol veu, per petita que sembli, pot salvar moltes vides. Algunes propostes:
  - Recull de recursos didàctics per explicar i entendre què està passant a Palestina:
    - https://www.palestina.cat/tota-la-comunitat-educativa-de-catalunya-es-mobilitza-en-solidaritat-amb-palestina/
    - https://directa.cat/deu-recursos-de-lliure-acces-per-entendre-la-palestina-davui/
  - Curs d’Amnistia Internacional “Deconstruir el apartheid israelí contra la población palestina” (https://academy.amnesty.org/learn/course/external/view/elearning/249/deconstruir-el-apartheid-israeli-contra-la-poblacion-palestina)
  - Reclamar a les institucions (ajuntament de Sant Cugat, consells de barri, Consell Escolar de Catalunya) que es pronunciïn sobre el Genocidi, i s’afegeixin als esforços per aturar-lo.
  - Aprovar resolucions i manifestos en solidaritat amb el poble Palestí, recolzant la demanda de Sudàfrica contra Israel per Genocidi, reclamant el compliment de les mesures cautelars imposades i el respecte al dret humanitari, etc
  - Organitzar xerrades i tot tipus d'activitats per estendre el coneixement sobre aquest conflicte i les seves arrels com a antídot contra les mentides, la deshumanització i la propaganda de guerra.
  - No col·laborar i rebutjar frontalment qualsevol intent de censura de qualsevol administració com els que del passat 17 de novembre per part de l’ajuntament de Sant Cugat i la direcció d’algunes escoles.

Cal que continuem parlant de Palestina, nosaltres no callarem. I vosaltres? Us esperem.
