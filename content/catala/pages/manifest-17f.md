---
title: "Manifest 17F - Tornem a pintar el Guernica"
slug: "manifest-17f"
date: 2024-02-08T17:58:03+01:00
draft: false
---
Les famílies de les escoles de Sant Cugat tornem a sortir al carrer per dir PROU al genocidi a Palestina, un poble que porta patint 75 anys d’ocupació i bloqueig i que, des del passat 7 d’octubre, ha vist assassinades a Gaza més de 31.000 persones de les quals 12.300 són infants, més infants que en tots els conflictes del món des de 2019. Durant aquests 3 mesos de setge, han mort més periodistes i treballadors humanitaris que en totes les guerres juntes de l'any passat. Tres mesos de violació sistemàtica del Dret Internacional Humanitari, alhora que la venta d'armes a Israel no s'atura. Cal dir PROU!

Com a famílies, creiem que l’única manera de construir una societat més justa, inclusiva i pacífica és cooperar amb els nostres infants per a dotar-los d’un esperit crític davant del món que els envolta. No volem infants passius; volem ensenyar-los a pensar i desenvolupar-se com a ciutadania crítica, solidària i compromesa en la defensa dels drets i contra les injustícies.

Sortim al carrer per pintar, de nou, un mural del Guernica perquè diem PROU a la censura que des de l’Ajuntament de Sant Cugat ens han volgut imposar: enviant correus electrònics a les direccions escolars demanant “neutralitat” i fent-ne retirar un de pintat pels infants a l'escola Pins del Vallès.

A casa, al carrer i també a les escoles cal parlar del genocidi a Palestina, perquè el silenci ens fa ser còmplices. Prou de la doble moral i hipocresia institucional que permet i recolza actes i mostres de solidaritat segons qui pateix el conflicte. Per què a les escoles s'ha parlat d'Ucraïna i ara no es pot parlar de Palestina? 

Rebutgem de manera rotunda els intents de relacionar les mostres de suport al poble palestí i les crítiques a l’estat d’Israel amb l’antisemitisme. Sabem que l’antisemitisme i la judeofòbia existeixen, i cal combatre’ls frontalment, com qualsevol altra expressió d’odi xenòfob; és inadmissible que s’utilitzin per silenciar reivindicacions justes i legítimes.

Segurament a algú li és més còmode tenir una ciutadania “neutra”, que no molesti, doncs diem ben alt i clar que les famílies de les escoles de Sant Cugat pintarem tants Guernica com calgui fins que s’aconsegueixi un alto el foc de forma immediata que posi fi al setge, bloqueig i ocupació que està patint la població palestina.

Ni un dia més. Cal aturar aquesta barbàrie! Des de Sant Cugat, diem PROU!
